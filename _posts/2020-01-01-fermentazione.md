---
layout: post
title:  "Cos'è la fermentazione"
categories: [ fermentazione ]
image: assets/images/fermentazione.jpg
tags: [sticky]
comments: false
---

In questo sito parlo della preparazione di alimenti fermentati per il consumo umano. In tale contesto, con **fermentazione** intendo la trasformazione degli alimenti ad opera di vari **microrganismi** quali batteri, funghi ed enzimi da essi prodotti. Un fenomeno naturale sfruttato storicamente dalle persone per conservare il cibo, migliorarlo in digeribilità e sapore, oppure per produrre alcool.

> Per un biologo, la fermentazione è più precisamente il processo metabolico anaerobico (cioè in assenza di ossigeno) utilizzato da alcuni esseri viventi per produrre energia da sostanze organiche.

In ambito alimentare si fanno rientrare tra gli alimenti fermentati non solo quelli prodotti da processi in assenza di ossigeno, ma anche quelli prodotti da batteri e funghi che necessitano di ossigeno, come i formaggi stagionati, il tempeh o l'aceto.

#### Batteri ... quindi gli alimenti fermentati sono pericolosi per la salute umana?

Nel corpo umano sono presenti numerosi **batteri buoni**, la maggior parte dei quali sono localizzati nell'intestino e sono noti come **microbiota intestinale**.

> Il microbiota intestinale svolge un ruolo fondamentale nel mantenimento del nostro stato di salute e ci aiuta nel processo di digestione, nonché nella regolazione dell'equilibrio tra energia utilizzata ed immagazzinata.

I microrganismi _patogeni_ fanno marcire gli alimenti e li rendono nocivi per la salute umana. I microrganismi _benefici_, nella fermentazione, cambiano il pH (_aumentano l'acidità_) degli alimenti e producono alcune sostanze come le _batteriocine_, **impedendo così ai batteri patogeni di proliferare**. 

#### I processi di fermentazione sono tutti uguali?

Esistono diversi tipi di fermentazione, ma le principali sono quella **acido-lattica** e quella **alcoolica**.

Una fermentazione [acido-lattica](../fermentazione-acido-lattica) produce principalmente acido lattico, mentre una fermentazione alcoolica produce principalmente alcool. In genere, inoltre, producono anche dell'anidride carbonica.

Inoltre si possono anche classificare in **indotti** o **spontanei**, a seconda che sia necessario o meno aggiungere agli alimenti i microrganismi che operano la fermentazione.
